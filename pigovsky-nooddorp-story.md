# Історія однієї родини в Рятівному селі
## Чому Бельгія?

В час коли ми з вагітною дружиною, що виношувала нашого первістка, донечку Єву, кочували між Києвом, Тернополем і Стебником (близько Трускавця), у моєї мами під оком утворилася пухлина. 

Після народження Єви ми вирішили схаменутися й змінити бурхливе кочівництво осілим спокійним життям у Тернополі, де є невелика, проте достатньо простора для нашої сім'ї батьківська хата, сад, город. Це мало б бути зручнішим для дитини. Можна ласувати домашніми овочами, яблуками, грушами, полуницями й іншими ягідками. Буде де побігати, коли навчиться ходити. Людині, як і рослині, легше розвиватися, коли вона пускає десь коріння, а не перекочується без упину, гнана вітрами, що сушать і рвуть корінці.

Та мене непокоїла пухлина під оком у мами. Щоранку бачив маму й думав чи збільшується пухлина чи ні. 
Переконав маму звернутися до лікаря. Мама вперто відмовлялася, сказала, що якщо після першого "лікування" появилася пухлина, то від другого може статися щось і гірше.

У Києві ми тісно заприязнилися з отцем Василем Чудійовичем, що служить у церкві Святого Йосафата. Попросив його переконати маму заради нас почати лікування.

Лікар діагностував базаліому, тобто окремий вид раку шкіри і порадив мамі оперуватися.

Візит до хірурга відстрочувався черговою хвилею ковіду.

Розповів ситуацію отцю Василю. Він сказав, що його друг, також отець, мав подібну хворобу і йому її успішно вилікували у якійсь брюссельській клініці.

З того часу почав шукати шляхи повезти маму до тієї клініки. Це було ще до початку повномасштабної війни 24 лютого 2022 року. Мені було вкрай непросто повезти її на лікування, залишивши дружину саму з крихітною донечкою, тому шукав родичів, які змогли б це зробити. Усім перешкоджали поважні причини.

Почався лютий 2022 року. У повітрі відчувалася тривога. Побачив фрагменти найпершого "Марафону єднання", де одні військові оптимістично стверджували, що ми цілком готові до оборони, а інший, що очолював територіальну оборону, дуже скептично відгукнувся про готовність наших збройних сил дати відсіч московщині ззовні, тому робив акцент на партизанському опорі зсередини. Наступного дня у новинах BBC World Service почув, як у москві зробили військовий парад. Відчув, що не можна гаяти часу. От-от почнеться війна і тоді вже буде неможливо ні рятувати дружину з дитиною, ні вивезти маму на лікування. 

Змусив усіх виробити закордонні паспорти, включно з крихітною донечкою, якій іще року не було від народження і моєю мамою, яка вперто пручалася і відмовлялася. Та мій прогноз щодо початку війни виявився надто оптимістичним. Я думав, що вони ще почекають з кілька місяців, тому обрав нетермінові паспорти. Війна почалася значно раніше ніж нам виробили паспорти.  

Пам'ятаю ту диявольську ніч. Лежав і не спав. Раптом з висоти протяжно загуло. Зрозумів, що це літаки один за одним пролітали над нашою хатою. Хотів встати й щось робити. Думав, чи підіймати дружину й доньку, чи краще хай сплять. Вирішив лежати далі, щоб їх не будити. 

Відбувається якийсь жахливий злочин, гріх Каїна. 

Вранці прокинулися і побачили, що життя вже більше не схоже на те, яке було ще тільки вроча.

Пам'ятаю, як ми разом з сестрою і племінницею бігли по снігу через ціле місто у пошуку банкомата з грішми. Як марно простояли у довжелезній черзі до єдиного банкомата, де ще було трохи готівки. Шукали в переповнених крамницях продукти довготривалого вжитку. Сухе молоко для дитятка, на випадок, коли у дружини від хвилювання зникне грудне молоко. Облаштовували наш крихітний підвал під "бомбосховище". Підчас перших повітряних тривог заносили туди донечку, а вона, така беззахисна, дивилася на нас своїми довірливими оченятками.

Звук сирени повітряних тривог мені знайомий ще з дитинства. Сирену вмикали раз у міцяць о 15 годині. Просто так, щоб перевірити чи працює. Всі знали, що то "просто третя година". Ніколи би не повірив, що лише через кілька років ця сирена сигналізуватиме про справжню небезпеку. 

Потім ми звикли до постійних повітряних тривог і вже навіть не ховалися до підвалу. Розважали так: "Ну якщо влучить бомба, то бути живцем похованими в тому льосі ще гірше, ніж загинути одразу".

Так минула зима. Минули весна й літо. 

Улітку гуляли з донькою у дворі швейно-бляхарного цеху неподалік від нашого будинку. Цех облаштували у приміщенні колишнього корпусу трудотерапії міської психоневрологічної лікарні. Лише там можна було сховатися від палючого літнього сонця у затінку височенних дерев. Доня спить у своєму візку, піднявши угору рученята. Тепло так, що ми її нічим не вкриваємо. Вона лише у легенькому платтячку, навіть без шкарпеточок. Цілковиту тишу порушує лише ледь чутний звук верстата в цеху. Та раптом загула сирена повітряної тривоги. Лише тихо молюся. Тікати нікуди. Та й навіщо?

Врешті нам виробили паспорти. Думав, що тепер вже запізно. Чоловіків ж однаково не випускають... Поспілкувався з своїм другом, що жив неподалік від Києва у селі, яке вщент знищили москалі. Він почитав закони і знайшов там пункт про можливість виїзду чоловіка як супроводжуючої особи для інваліда другої групи:

--- Стривай, так твоя ж мама інвалід другої групи?

--- так, дуже давно, вже кілька десятиріч. Вона інвалід другої групи через хвороби очей. --- відповідаю.

--- ну тоді тобі не потрібні ніякі додаткові дозволи. Можеш їхати й тебе мають пустити з мамою.

Щоб впевнитися, замовив платну консультацію юриста. Він підтвердив, що я маю легальне право перетинати кордон, супроводжуючи маму на лікування і дружина з дитиною також можуть їхати з нами.

Ні дружина, ні, тим більше мама, нікуди їхати не хотіли.

Та у жовтні 2022 року заговорили про ядерну загрозу. Дружина неохоче, але погодилася їхати, щоб захистити дитину. Маму вмовив їхати під приводом, що треба рятувати нашу донечку. Купив квитки до Пшемисля. 

3 жовтня 2022 року ми виїхали.

З Тернополя до Львова доїхали дуже швидко. Прийшов контроль. Перевіряли ретельно і довго. До нас підійшли двоє панн у військовій формі з пістолетами при поясі. Одна з них суворо спитала мене: 

--- на якій підставі перетинаєте кордон?

--- супроводжую маму, інваліда другої групи, на лікування. --- відповідаю.

На сусідньому кріслі сиділи дружина з дитиною. Контролери бачили, як я кілька разів брав доньку на руки, коли вони лише зайшли до вагону, ще до того, як дійшла черга перевіряти нас. Та нічого з цього приводу не питали.

Котролер мене не дуже слухала. Оглянула мамине посвідчення інваліда. Видане давно, добре. Звірила чи збігається моя прописка у паспорті з маминою пропискою. Так, у нас з мамою однакова прописка від мого народження. 

Поїзд ще якийсь час постояв і рушив. На польському кордоні вже не перевіряли. Дорогою забронював HOTEL FAHO. Подзвонив і англійською запитав, чи не важко буде нас прийняти серед ночі. Відповіли, що українську розуміють краще ніж англійську і сказали, що все гаразд, можна й серед ночі.

Нас прийняла привітна пані. Поселила на другому поверсі у просторій кімнатці з трьома чи чотирма ліжками. Меблі були дешеві й зношені. Та нам було затишно. Дуже хотілося спати. 

Вранці вийшли гуляти. Подвір'я готелю встелене килимом опалого листя червонястого відтінку. Донечка тоді лише вчилася ходити. Найчастіше повзала. Робила перші кроки. Та не повільні, як то показують у мультиках дітей, що вчаться ходити, а одразу намагалася зірватися і побігти.



Коли вперше побачив село? Насправді робив дві спроби побачити його ще перед тим, як нашу сім'ю мали туди поселити. Не шукав про нього нічого в інтернеті. Хотів побачити на власні очі.

На той час наша родина: ми з дружиною, наша донечка і моя мама, жили у прихистку "De Tol" в районі Deurne. 

Ми жили в одному з малих двоповерхових будиночків на першому поверсі. Будинок був щільно оперезаний живоплотом густого темно-зеленого листя, що масно виблискувало, немов змащене олією. Північно-західною стіною вився плющ.

Була тепла, погожа осінь. 

Бельгійський народ на чолі з королем Филипом прийняли нас як й личить королю, по-королівськи. Ми кілька тижнів жили безкоштовно, на їх повному утриманні.

В будинку були дві спальні, одна з яких прохідна до душової-туалету, кухня-їдальня та величезне, ледве не на всю стіну, вікно. Нашій доньці подобалося стояти на підвіконні й спостерігати за тим, що відбувається надворі. Саме так вона навчилася казати "Па-па" перехожим й собачкам, стискаючи-розтискаючи долоньку.  

Готувати в будинку було заборонено, та у громадській їдальні прихистку нас безплатно тричі на день годували бельгійськими традиційними стравами: смаженою картоплею з шинкою, макаронами, сирами, кашами, салатами. Також давали різноманітні намазки до хліба: сир з часником, джеми, горіхові й шоколадні пасти. Напої: соки, чаї, каву, какао, молоко. 

У прихистку ми потоваришували з Володимиром, Наталією та їхнім маленьким синочком Володею, ровесником Єви. Вони подарували нашій донечці на її перший день народження святкову сукню та торт.

З Оксаною та її донечкою Вікою ми потоваришували ще раніше, у Брюселі.

Бельгійка Валерія разом зі своїми подругами подарували нашій дитині одяг, взуття та прогулянковий візочок. Звісно, що все це є у нас в Україні, та з собою ми везли лише найнеобхідніше.

Щоранку разом з донечкою йшли на сніданок до їдальні, куди приходили усі мешканці прихистку. Кожен з виділеного йому будиночка. 

Єві подобалося ходити до їдальні. Треба було пройти кілька метрів від будиночка подвір'ям. На цьому подвір'ї ми частенько зустрічали бабусю з собачкою Фінчі. Бабуся усміхалася Єві, а Єва зацікавлено розглядала собачку. 

Далі треба було зайти у корпус прихистку й пройти там довгим коридором. Єва йшла, тримаючись руками за мої пальці чи руки моєї мами, своєї бабусі. 

Ми садовили її на високий стілець. Вона випрошувала скибочку хліба з сиром. Дуже раділи, коли вона з'їдала кілька ложок вівсянки на молоці. Та Єва не стільки їла, скільки усміхалася кожному відвідувачеві їдальні, помахуючи скибочкою хліба вгору-вниз, ніби проголошуючи: "Ось бачите, я також їм таку саму, як і ви, дорослу, їжу! Смачного!" 

Саме тут, 21 жовтня 2022 року, наша донечка Єва відсвяткувала свій перший день народження, пригостивши всіх охочих подарованим їй тортом.

У їдальні був довгий ряд столів, за якими стояли привітні кухарі у халатах та кухарських каптурах й зі словами "Альстубліфт" накладали в тарілки страви всім охочим. Страв давали досхочу. Можна було навіть просити добавки.

Після сніданку дружина з донькою та мама йшли гуляти до чудового парку, що знаходився північніше від прихистку. На вихідних гуляв разом з ними.

Одного дня, дорогою до парку, ми побачили, як біля сусіднього притулку для літніх людей "Woonzorgcentrum Residentie Ruggeveld", зупинився дорогий автомобіль. З нього вийшов дідусь. Він був сумний, та побачивши Єву усміхнувся. Ми привіталися до нього. Дідусь зрозумів, що ми нетутешні й поцікавився звідкіля ми. 

--- Ми українці, з України. --- відповідаю.

--- Ох, щодня стежу за вашими новинами. Бажаю вам щонайкращої долі. --- побажав дідусь й підійняв руки потискаючи лівицю правицею жестом, що має означати "Дружба".

--- Ви тут живете? --- спитав я, вказуючи на будинок.

--- Так, як й багато інших людей похилого віку. --- відповів дідусь й його очі зволожилися.

При вході у парк висаджено яблуневий сад. Вздовж парку тягнеться довжелезна алея кремезних дубів з пишним віттям. Листя вже почало жовкнути й опадати разом з жолудями. Праворуч від алеї є лан, де випасають корів. Так-так! У парку є ферма, де розводять корів різних порід. Далі футбольне поле. Трава від алеї до пасовища та футбольного поля густо встелена опалим дубовим листям та жолудями. Листя шелестить, а жолуді хрустять під ногами. Єва полюбляла спостерігати за коровами та грою футболістів.   

Також у парку є кілька водойм, де плавають качки та лебеді, час од часу виходячи погрітися на сонечку.

Поки дружина з донькою гуляли, витягав комп'ютер на кам'яний стіл біля будинку й, як звичайно, працював на свою українську фірму. Звик працювати будь-де. Наді мною кришталево чиста блакитна височінь. Це стеля мого "офісу". Піді мною смарагдовий килим свіжої травички. Мені стає соромно, що втішаюся миром й Божою красою, коли зовсім недалеко, навіть менше ніж три тисячі кілометрів звідси небо аж чорне від ворожих снарядів і ракет, навколо руїни й замість зеленої трави обвуглене згарище, де найкращі українці зазнають поранень і гинуть.

Вже давно, ще з часів коронавірусу, не ходжу до офісу. Працював у Києві біля мальовничої місцини з водоймою під поетичною назвою "Став №15", по вулиці Володимира Наумовича, поглядаючи час від часу на сосновий бір. На лавці у парку "Орлятко", по бульвару Вацлава Гавела, з своєю дружиною, що на той час була вагітна Євою. Чи на подвір'ї Інституту педіатрії, акушерства та гінекології, де Єва народилася, ловлячи тепло осіннього сонечка на сходах театру "Срібний острів" по вулиці Платона Майбороди. У дружининому рідному містечку Стебник, що неподалік від Трускавця, сидячи у затінку дерев на подвір'ї. На березі Чорного моря в селі "Залізний порт" на Херсонщині під шум морських хвиль та заклики "Покупаем билеты на банан!". Або, навіть, у висадженому моїм татом винограднику чи під горіховими деревами біля рідного дому.

В пообідній час дружина вкладала доньку на денний сон. Я ж одягав подарований сестрою та швагром спортивний костюм, кросівки та вибігав на пробіжку.

Пробіжка для мене --- це водночас відпочинок, медитація, мовчазна молитва, де дякую Богу за красу сотвореного Ним світу та спосіб оглянути територію й місця, куди потрібно повести сім'ю.

Куди би не потрапляв, найнеобхідніше, що шукаю --- це рідна Церква. Тож підчас однієї з обідніх пробіжок, розвідав де знаходиться церква Святих Михайла та Петра, де отці редемптористи Української (греко-католицької) церкви служать літургії. 

Так, для цього мені довелося пробігти шість з половиною кілометрів на захід, але для мене це задоволення. Біг у суботу й бачив велику кількість традиційно одягнених єврейських сімей: бородаті чоловіки з пейсами у чорних шатах з високими капелюхами, жінки у довгих сукнях, їхні діти: хлопчаки з пейсами та маленьких шапочках та дівчатка у картатих спідничках. Вони імовірно, прямували до синагоги. 

Крізь усе місто тягнеться велосипедна доріжка. Нею їхало багато велосипедистів з причіпними візками, у котрих сиділи їхні діти. Люди тут не прагнуть ув'язнити себе у дорогому автомобілі як у домовині. Живуть скромно й вміють насолоджуватися простими речима. За увесь час перебування у Бельгії жодного разу не чув і не бачив, щоб бельгійці між собою сварилися чи кляли свій день, як то, чомусь, прийнято в Україні.

Вулицею тягнулися вузенькі будинки, побудовані стіна в стіну без будь-яких прогалин. Кожен з них має власний фасад, свого, неповторного кольору, та, навіть, дах з цілком іншої черепиці та мансардним віконцем. Та усі ці будиночки утворювали цілісність, як кольорові камінці мозаїки.

Коли добіг до церкви, то здивувався, бо її фасад також вмонтований в загальний ряд житлових та офісних будинків, попри те, що це дуже високий, просторий храм. Вхідні двері храму прикрашені барельєвом Христа в оточені символічних зображень чотирьох Євангелистів.  

Не знайшов на храмі ні біля нього жодної згадки про розклад Богослужінь. Обійшов храм навколо й зі зворотнього боку помітив двері. Там був дзвоник. Натиснув кнопку. Якийсь час ніхто не відчиняв. Та згодом з дверей вийшов пан, одягнений у щось на зразок однострою провідників Укрзалізниці. Він вийшов не тому, що я подзвонив у дзвоник, а просто йшов у своїх справах. Може навіть бути, що дзвоник взагалі не працював. Спитав його англійською, чи не знає він, бува, коли відбуваються українські богослужіння. 

У північній, нідерландськомовній частині Бельгії, Фландрії, де власне й відбувається дія, усі знають англійську, дарма, що її мало хто тут вивчає у школі. Річ у тім, що люди тут звикли переглядати телепередачі, фільми й навіть мультики в оригіналі, без дубляжу. Не так воно на півдні, у Валонії та Брюсселі, де дуже важко знайти перехожого, що бодай хоч трохи розумів би англійську.

Пан відповів, що богослужіння, найімовірніше відбуватимуться завтра, бо ж завтра неділя. Я сказав, що й сам чудово розумію цю очевидну річ, але хотів би все ж таки дізнатися о котрій саме годині вони будуть.

Пан зізнався, що уявлення не має о котрій годині тут можуть відбуватися українські Богослужіння, порадив спробувати подзвонити у сусідні двері й попростував вулицею. Сусідні двері не відкривали.

Назад повертався громадським транспортом, щоб дослідити як привезти туди сім'ю на недільне Богослужіння, час якого все ще не втрачав надії дізнатися.

Увечері спитав Владику Степана Суса, й він дав мені фейсбук сторінку церкви з розкладом Богослужінь. Хто ж я такий, що мені особисто відповідає сам Владика? В одному інтерв'ю журналіст дивувався визначній доступності Владики, що миттєво відповів у месенджері. Владика сказав, що старається відповідати цілком усім, хто до нього звертається. Спробував сам й вражений, бо так і є. Вже багато разів питаю Владику, де знаходиться наша церква в тій чи іншій країні. Він завжди охоче відповідає. Тому, де би ви не опинилися й шукаєте рідну церкву, сміливо спитайте Владику Степана й він вам неодмінно допоможе її знайти.

Наступного дня, у неділю, приїхали до храму в повному складі, разом з донечкою. Перш за все її, звісно, захопили сходи, що ведуть до входу. Довелося разів п'ять підійматися й опускатися тими сходами, перш ніж вона дозволила зайти досередини. Храм іще середньовічний, високі мури, колони, на вікнах вітражі. В Святилищі зображено Ісуса Христа, що тримає відкриту Біблію зі словами "Ego sum Lux mundi", тобто "Я Світло світу" й дванадцять апостолів навколо. 

Підчас літургії наша дитина невтомно бігала по всьому храмі, а ми за нею. Нехтуючи будь-якими правами власності, намагалася в одних дітей відібрати їхні іграшки, а іншим, на їх подив, віддавала власні. Вона сприйняла простір храму закликом до дії. Бігла по сходинках дерев'яних сповідальниць, тяглася до свічок під образами. Та вершиною, яку запрагнула підкорити, стала середньовічна проповідальниця, що височіла посеред храму й використовувалася в ті прадавні часи, коли ще до церкви приходило велелюддя й отці підіймалися туди виголосити проповідь. З висоти їх краще чули, тоді бо не існувало ні мікрофонів ні звукопідсилювальної техніки.  

Подібним чином ми щонеділі відвідували Богослужіння разом з дончекою. Нарешті, однієї неділі до нас таки підійшла побожна пані й порадила повести нашу дитину до парку, замість того, щоб заважати вірянам зосередитися на літургії. Та хочете вірте, хочете ні, але підчас таких Богослужінь, невпинно доганяючи Єву, слухали Слово Боже уважніше, ніж до її народження, коли склавши руки, побожно дрімали.

Через деякий час почули, що нас от-от переселять до Рятівного села. Пані Оксана сказала, що у людей дуже різне враження про село. Коли одні, навіть доволі заможні, дуже тішаться проживанням у ньому, то інші, як, наприклад, наші сусіди по будиночку, поїхавши туди й розвідавши умови, зі сльозами на очах спакували валізи й подалися до Швейцарії. Хотів сам про все довідатися. Тож ціллю наступної пробіжки обрав саме його.

Увів у мапу адресу "Willem Gijselsstraat 18". Гугл, чомусь, одразу спростив її, прибравши ім'я "Willem" і залишивши лише "Gijselsstraat 18" й здивував, показавши, що від нашого прихистку до цієї адреси лише якихось три кілометри.

Помчав дубовою алеєю крізь парк назустріч пригоді. Сонце весело освітлювало шлях. Пробіг через естакаду до затишної вулиці. Пробігти три кілометри для мене не надто важче, ніж сходити до сусідньої кімнати. Тож навіть не зчувся, як гугл констатував "Ви прибули до місця призначення". Розглядаюся навколо й шукаю обіцяне село.

За тином вгледів щось схоже на присадибну ділянку. Це було дивно, бо ж навколо звичні міські будинки, а тут, прямо біля них, якесь сільськогосподарське угіддя. Там росла городина. Трохи далі, на тій же ділянці, стояли кілька хистких халупок, схожих на дачні будиночки. Ми бачили такі разом з дружиною улітку минулого року, збираючи яблука на її дачі у Стебнику. Невже нас туди поселять? Мабуть, глянувши на ті халупки й просльозилися наші сусіди...

Подумав, що, може, гугл помилився й завів мене кудись не туди. Почав розпитувати перехожих. Вони підтвердили, що знаходжусь на правильній вулиці. Оббіг вулицю з протилежного до дачної ділянки боку. Уважно розглядаю вивіски на будинках. Питаю пана у спецівці, що ніс валізку з інструментами, де тут номер 18? Він вказує на будинок. Великі двері до будинку виходять безпосередньо на вулицю, без жодної прибудинкової території. Мабуть, нас мають підселити до когось на квартиру? Але ж чому це називають селом?

Біля вхідних дверей була кнопка дзвінка. Натиснув. Двері відчинилися й вийшов пан. Спитав його чи це вулиця така-то й така і номер будинку 18. Він підтвердив, що саме так й називається вулиця й номер будинку вірний. Питаю його: 

--- Нам надійшов лист про те, що невдовзі нас мають сюди поселити. Все вірно?

--- Навряд. --- відповів він з усмішкою, --- мабуть, Ви щось наплутали... Покажіть но листа.

--- Ось він --- показую листа з телефонного екрана.

--- Та ні, там же індекс інший. Вулиця називається так само й номер будинку той самий, але ж індекс не той...

--- Ох же та гугл мапа... Я ж скопіював адресу цілком, з індексом, а він його ковтнув.

Вибачився й побіг назад до сім'ї.

Наступного дня запитав одного з соціальних працівників, чи й справді саме туди нас збираються поселити. Він поцікавився як я туди добирався. Відповів, що задля спортивного інтересу туди пробігся. Працівник сказав, що це неможливо, бо звідси до села потрібно добиратися через річку. Попросив його показати мені це місце на карті. Він увів адресу з індексом якось так, щоб гугл його не проігнорував. 

Зберіг собі вказану працівником позначку й 24 жовтня 2022 року вдруге спробував розвідати де ж село і як воно облаштоване. Гугл побудував піший маршрут протяжністю вісім з половиною кілометрів на захід. Він тягнувся пішохідними дорагами до річки, а далі пуктиром через річку. Подумав, що гугл знову жартує. Вирішив пробігти скільки буде можливо до ріки, а далі якось шукати спосіб перебратися на протилежний берег. 

Пробіг парк, далі містом. Біжу й біжу. Було тепло, по-літньому. По дорозі мені, як і зазвичай, зустрічалося багато велосипедистів й поодинокі перехожі. Аж раптом тиша й спокій змінюються жвавим гомоном юрби. Бачу пам'ятники, красиві, старовинні фасади з барельєфами, на рогах будинків статуї Богородиці та святих. Юрба, нікуди не поспішаючи, весело балакала усіма можливими мовами й розглядалася навколо. Очевидно, що це туристи, а потрапив я в якийсь туристичний куточок. Мабуть, це був Meir чи Groenplats, але на той час мені ці назви ні про що не говорили.

Біжу далі на захід. Усім тілом відчув подув збадьорюючої водяної свіжості. Цей "подих моря" не сплутати ні з чим. Наближаюсь до ріки! У повітрі ширяє, прямо повз фасади старовинних будинків, зграйка чайок. Ще зовсім трохи й побачу її... Ось вона! Могутня, красива, бадьора! Дивлячись на прекрасні Божі творіння, розумієш, що якщо Його творіння такі могутні, красиві й бадьорі, то яким же Всемогутнім, Всекрасивим й Всебадьорим має бути Сам Він, їхній Творець!

"...Бистрії течії ріки веселять місто Божеє..."

Моя мама, начитаний ерудит, розповідала, що містом протікає ріка Шельда, й тут знаходиться другий завбільшки європейський суднохідний порт. Зрозумів, що переді мною саме Шельда.

Дивлюсь на Шельду й бачу Дніпро. Згадую його незабутній, незрівнянний чар. Наші перші побачення з моєю, на той час майбутньою, дружиною Марусею. Як ми, обіймаючись, йшли вздовж Дніпра від Річкового вокзалу в бік до станції "Дніпро". В його водах весело мерехтіли різнобарвні вогники вечірнього Києва.

Шукаю шлях на протилежний берег. Забігаю сходами на те, що дуже скидається на міст. Біжу у північному напрямку тим довжелезним "мостом" й біжу, а він усе тягнеться й тягнеться паралельно вздовж ріки без жодного натяку на те, щоб повернути на захід, на лівий берег.

Питаю одиноких перехожих, що також йшли цією мостоподібною конструкцією, як же перейти на протилежний бік? Вони виявилися франкомовними туристами, тож до пуття порозумітися нам не вдалося. Зрозумів лише, що й вони марно шукають переходу на протилежний бік. 

На тій мостоподібній споруді було щось на зразок ресторану, поряд з ним --- кабінка, схожа на ліфт. Туристи натиснули кнопку того ліфта. Дверцята відчинилися й вони поїхали кудись вниз.

Уявлення не мав куди їде той ліфт, але вирішив спуститися за ними слідом пішки. Збіг сходами вниз. Внизу був ряд портових стаціонарних підйомних кранів з масивними ланцюгами. 

За кількадесят метрів від себе бачу кількох панів. Кремезна статура та спецодяг виказував, що це або моряки або портові вантажники. Підбігаю до них й питаю англійською:

--- як можна перебратися на протилежний берег?

--- можете зачекати з півгодини й переплисти на паромі --- відповів один з них.

--- може десь є міст? --- питаю

--- Та ні, мосту в межах 50 кілометрів тут немає. Зате є підземний тунель.

--- Підземний тунель?! Під рікою?! --- перепитую здивовано.

--- Ну так, ось там, гляньте, перейдіть дорогу й побачите кубічну коричневу споруду. Там зійдете вниз й можете перейти тунелем під рікою.

--- Ну та ще можете плигнути у воду й переплисти ріку вплав. --- пожартував хтось з моряків, сміючись по-піратськи.

--- Та ні, плаваю я не краще ніж сокира, а бігаю непогано, тож краще побіжу.

Неймовірно! Тунель під рікою! Подякував й побіг до тієї коричневої споруди. 

На фасаді одного з будинків поряд із спорудою був мурал із зображенням грибів. Дуже мистецько. 

Коричнева кубічна споруда побудована зі старовинної цегли. Забігаю крізь скляні двері до середини. Там гуде ескалатор. Помічаю, що зайшов не у ті двері, бо ж ескалатор тягне не вниз, а вгору, й мені на зустріч виходять люди. Поряд, через парканець заввишки трохи вище пояса, працював ескалатор у протилежний бік. Не довго думаючи, підстрибом переплигую загорожу. Переплигнувши озернувся й бачу, що я неодинокий, хто сплутав вхід з виходом, бо за мною слідом йшла молода пара --- хлопець, що вів за руку дівчину. Глянув на них й, знизивши плечима, мовив "Sorry". 

Усім відомо, що поганий приклад --- найзаразніший вірус. Тож хлопець, щоб не відставати від мене, також переплигнув парканець. Й, мабуть, очікував, що дівчина повторить трюк за ним. Вона глянула на нього промовисто. Мабуть, це їхня остання зустріч. Хоча хто зна...

Їду ескалатором до низу й зауважую, що він точнісінько такий самий як у київській підземці. Тут навіть таке саме облаштування спуску у вигляді двох ескалаторів з проміжним майданчиком між ними й до щему знайомий аромат натрудженої ґуми. Це викликає у мене ностальгічні почуття. Згадую, як спускалися разом з Марусею ескалатором зі станції Хрещатик. Як їхали у вагоні метро й притулившись чолом до чола дивилися одне одному в очі.

Спустився на дно тунелю й разом з іншими пішоходами біжу ним до протилежного боку. Усвідомлюю, що наді мною тонни води. Прямо над моєю головою дно ріки й десь вгорі, пускаючи бульки німими беззубими ротами, плавають зграї риб. Шкода, що ця шахта не прозора, бо інакше це місце перевершило би всі інші туристичні принади міста й неодмінно витіснило би одне з чудес світу. 

Відчувається волога прохолода, що дуже контрастує з по-літньому теплим сонячним промінням надворі.

Стіни тунелю вимощені такою самою плиткою як й у переході Хрещатик-Майдан Незалежності. Підійнявся таки

Щодня подумки дякую тим людям, які облаштували для наших дітей чудовий дитячий майданчик.

Саме тому вчора, 17 квітня, у Світлий Понеділок за православним календарем, узяв в руки маленьку мітлу і совок й пішов туди поприбирати.

Наша донечка там не смітить. Вона ще надто маленька, щоб смітити, їй лише один рік. Щобільше, вона полюбила трохи дивну гру. Вона підбирає чуже сміття з майданчика, підбігає до смітника й просить мене чи дружину, щоб ми її підійняли й вона вкинула знахідку в смітник.

Читач може подумати, що, мабуть, я прибираю дитячий майданчик, бо у мене дуже багато вільного часу. Та ні, не отримую ніяких допомог і щодня працюю. Не хвалюся, просто кажу те, що є. 

Вирішив витратити на прибирання 15 хвилин. Включив секундомір. В першу чергу переконаюся, чи прибрано найнебезпечніше. 

Вчора, у Великодень, двоє хлопчиків шкільного віку гралися на майданчику. Один з них звідкись узяв скляну пляшку.

--- Не делай этого! --- кричить йому друг.

Та попри вмовляння друга, хлопчик розбиває пляшку об металеву ніжку дитячої драбинки.

--- Зачем ты это сделал!? --- кричить друг.

Приходить моя дружина й сварить хлопчика, що розбив пляшку. Вимагає, щоб він негайно прибрав за собою або покликав батьків.

Хлопчик голіруч бере кілька великих шматків скла й складає їх до того, що залишилося від пляшки.

В цей час ми граємося з донькою на протилежному кінці майданчика. 

--- Хай візьме, може, якусь рукавицю й тоді вже збирає те скло! --- гукаю їм.

За кілька хвилин приходять батьки винуватця інциденту.

Вони спокійно запитують що трапилося.

Хлопчик-друг винуватця каже:

--- Он взял бутылку и разбил её! Я же его на русском языке просил: "Не разбивай!"

--- Зачем ты кричишь? Ну и что, что разбил? --- спокійно відповідають батьки.

--- Діти можуть поранитися склом, хіба ж незрозуміло? --- бурмочу собі під ніс я, стоячи неподалік й тримаючи доньку на руках.

Підходить дружина й каже:

--- Я вашого сина насварила, бо він розбив пляшку на дитячому майданчику. --- каже вона батькам винуватця.

--- Не нужно было его ругать! И вообще это же не он принёс на площадку эту "пляшку". Это кто-то другой принёс бутылку. --- захищає сина пані.

--- Розумієте, у мене однорічна дитина. Вона підіймає з землі усі предмети й іноді намагається їх з'їсти. Звісно, що я стежу за своєю дитиною, та все ж... Це дуже небезпечно. Що як вона поріжиться тим склом, або щогірше наїсться скла?

--- Всё равно не надо ругать моего ребёнка! В следуючий раз просто подойдите ко мне и я ему объясню, что так делать нельзя.

Тож цього ранку, про всяк випадок, вирішив переконатися, що усі скельця прибрані.

Та ні, знайшов кілька дрібних, завбільшки з сантиметр-два скельця й акуратно замів їх зі штучної травички на шуфельку. Наші діти частенько падають або сідають на покриття майданчика, тому врятував їх від зайвих травм.

Якби я цього не зробив, то мав би гріх на душі. Чому? Я ж не розбивав пляшки й навіть не моя дитина це зробила. Але ж знаю що там може бути скло й зобов'язаний переконатися, що його там більше немає.

Чому батьки хлопчика не прибрали наслідки "гри" свого чада? В Україні, наприклад, дбайливі господарі прибирають за своїми домашніми улюбленцями. Невже можна розбити скляну пляшку на дитячому майданчику й з чистим сумлінням спати?

"Совість чиста у тих, хто нею не користується" --- як казав один з моїх колишніх одногрупників.

## Вивих

Минулої п'ятниці, 26 травня 2023, наша донечка, якій рік і сім місяців, вивихнула руку. Як і чому?

Не був присутній підчас інциденту. Як звичайно у будній день, працював вдома.
Раптом чую, що моя дитина гучно лементує. Приходжу й бачу, що дружина обіймає доньку, марно намагаючись її заспокоїти. Нічого не допомагає. Дитина неперервно і гірко ридає й волає.  

Приносимо її додому. 

--- Мабуть перегрілася на сонці. --- висловлюю припущення.

Донька й справді має гарячу голову.

Моя мама помітила, що дитина якось неприродньо опустила ручку донизу. Може вивихнула?

Може одне й друге. Й перегрілася й вивихнула ручку... Дружина пояснює як це трапилося:

Вони з Євою гралися на дитячому майданчику. Дуже люблять той майданчик й вдячні бельгійському народу за нього. Дружина на останньому місяці вагітності, тож їй не так легко ходити з донькою, щобільше носити її на далекі дитячі майданчики. Тому цей майданчик, що знаходиться прямо під вікном нашого будинку, для неї справжнє спасіння.

Все було добре, поки не прийшла ватага футболістів. Вони бігали за м'ячем як зграя розлючених биків за червоною ганчіркою, щосили гатили по ньому, аж луна йшла вулицею. Як відомо, дитячий майданчик жодним чином не відгороджений від футбольного поля й можна вільно потрапити з футбольного поля на майданчик й навпаки. Це так наче вигін лютих биків нічим не відгородити від пасовища безвинних ягнят. Батьки ягнят часто скаржаться, що ненароком влучений у малюка м'яч збиває крихітку з ніг, як ядро кеглю. 

Наша донька палко запрагнула приєднатися до гри. Вона щодуху побігла під ноги хлопців. Ті, не звертаючи на неї жодної уваги, продовжували свою запеклу вакханалію. Дружина схопила доньку за лівицю, вона впала й вивихнула ручку.

Дружині вдалося тимчасово заспокоїти доньку й покласти її спати. Дитина схлипуючи заснула, підібгавши травмовану ручку під себе. Та коли вона прокинулася, то жалібний плач знову змінювався розпачливим воланням. Серце краялося від жалю до дитини. 

Попросив поради в WhatsApp групі волонтерів "Дігідак". До мене зателефонував пан Борис, його дуже зворушив плач моєї доньки. Пізніше він мені казав: 

--- Та ні, це не був простий вивих. Це було щось серйозне. --- промовив він з інтонацією знавця. --- Може навіть перелом абощо. Він же у вас ТАК ридав... --- пан Борис подумав, що це у нас син.

--- Не втрачайте часу. Відвезіть її у найближчий госпіталь. До вас найближчий Регата Медісхе Центрум. Одна трамвайна зупинка від вас. --- порадив пан Борис.

Не знали як будемо їхати у громадському транспорті з волаючою не своїм голосом дитиною...

Взяв ридаючу Єву на руки. Маруся дала їй для заспокоєння ріжок морозива й попрямували до медичного центру Регата.

Думали їхати трамваєм, та побачили, що до зупинки йти не надто ближче ніж до, власне, самого медичного центру. Крім того, Єва заспокоїлася, зраділа тому, що їй дали морозиво й лагідно промовляла дорогою: "Мама... Тата..." Стояла погожа днина. Було приємно йти, ховаючись у затінку дерев, що ростуть вздовж дороги. Це було як росистий вітерець після страждань палючої пустелі.

Ми дійшли до медичного центру. Насилу знайшли його, спитавши в перукарні, двері якої були наступними у тому ж будинку. Медпункт зовсім не був схожим на клініку, а виглядав радше як офіс страхової компанії. Як й слід було очікувати від далекого до центру міста провінційного медичного пункту, він був зачинений й доступний виключно за записом. 

Зателефонував до пана Бориса. Він сказав, що "Ну що ж. Ви небагато втратили, це ж лише одна зупинка від вас. Тепер їдьте до ургентного відділення клініки Святого Вінцента". Туди ми й планували їхати одразу.

Ми приїхали до відомої нам клініки Святого Вінцента. Дружина сюди ходить до геніколога, що веде її вагітність. 

Безпосередньо навпроти цетрального входу до клініки Святого Вінцента розміщена однойменна церква Святого Вінцента. Так-так! Не каплиця, а саме повноцінна церква! Насправді виглядає так, що це не одне з приміщень клініки пристосовано під церкву, навпаки, до церкви прибудовано корпуси клініки. Тож ввійшовши до середини, ми перехрестилися й вклонилися. 

Підійшов з Євою на руках до рецепції й кажу:

--- Our daughter has a dislocated hand. Where is a trauma center? 

--- What happened to your daughter? --- питає дівчина на рецепції.

--- Probably my wife pulled her hand too sharply and also she fell down... --- відповідаю.

--- Ok. Go to the emergency section. You should go out of this main building and turn right, then turn right again.  

Ми вийшли з центральних дверей і повернули праворуч. Пройшли вздовж всього корпусу й вдруге повернули праворуч. Там була стоянка машин швидкої допомоги. Побачили приміщення з написом "Spoed". Здогадалися, що це і є відділення невідкладної допомоги, хоча й не знали, що означає це слово. Знав лише, що воно вимовляється "Спуд". Зайшли до середини. Пояснив ситуацію тими ж словами. Сказали зачекати у невеличкому залі очікування.

У залі очікування окрім нас була лише одна пані. Невдовзі нас прийняли. Зайшли до кабінету, посадили доньку на стілець. Підійла лікарка й спитала:

--- What problem do you have?

--- Our daughter displaced, misplaced or dislocated her hand. She fell down on the playing ground. Also, probably, my wife pulled her hand too sharply... My wife is pregnant and afraid of picking up our daughter, so she pulled her hand... --- відповідаю, намагаючись пояснити ситуацію своїм куцим словником.  

Лікарка лише кілька секунд потримала у своїх дбайливих та вправних руках плечову й ліктьову частини лівої ручки нашої дитини. Ми думали, що вона лише оглядає травму. Та ні, вона звітує: "I aligned the bones. I heard a click. Now the hand should work normally." Ми з дружиною дуже здивувалися. Перепитав, чи вона й справді почула, що у ручці клацнуло. Вона відповіла: "Actually I did not hear but rather felt the click. It was a luxation. It is a typical trauma for children of that age." 

Дружина все ще не могла повірити, що ручку зцілено. Вона продовжувала описувати обставини травмування й разів п'ять перепитала чи дійсно вже все зроблено й можна йти. Нам сказали, що дитина все ще сама не вірить, що рука більше не болить й тримає її в тому ж положені, тому нам треба вийти на коридор й погратися з нею хвилин десять. Наприклад, щоб вона підіймала ручку й дала "п'ять". Так ми впевнимося, що все гаразд. Ми подякували й вийшли на коридор. 

Донечка все ще тримала ручку опущеною вниз. Дружина питає:

--- Як таке можливо? Щойно зайшли й вже все зроблено? Я навіть не зрозуміла, що лікарка взагалі щось робила. Думала, що вона просто торкнулася дитини.

--- Ну бачиш, спеціалісти роблять дива. --- відповідаю. --- Тепер треба щоб Єва повірила, що рука більше не болить й підіймала її як звичайно. 

--- Як зробити щоб вона повірила? --- питає дружина.

--- Треба якось її відволікти, щоб вона забула, що рука боліла. --- відповідаю.

Підійшов до автомата з напоями, що стояв у коридорі й вигукую:

--- Єва, поглянь, які кольорові баночки й пляшечки! О-о!

Єва підбігла до автомата й піднявши вгору ручку, що раніше звисала, вказала на одну з кольорових банок, вигукнувши: "У-у-у!"

Кажемо: "Покажи яка висока ти виросла!"

Вона вільно здійняла обидві ручки вгору й протягнула: "О-о-о!" 

Ми тішимося зі сьозами на очах. Дякуємо Богу й лікарям!

Лікарка визирнула з-за дверей кабінету й питає: 

--- Is alles ok?

--- Ja, ja, Dank u wel! Thank you so much! --- відповідаємо.

Лікарка посміхається.

Перед тим як їхати додому, знову зайшли крізь центральні двері до церкви.
Єва пробіглася по церкві, жваво розмахуючи ручками.
Подякували Богу й Святому Вінценту за зцілення!


## Дитячий садочок

Сьогодні нашій донечці Єві виповнилося рівно два роки і п'ять місяців. 

Вона ходить до дитячого садочка "International Rainbow" по вулиці Kerkstraat 69. 
Їй там дуже подобається. 
Виховательки дбають за неї по-материнськи лагідно. 
Ми з дружиною надзвичайно вдячні їм усім!

Не можемо впоратися з Євою самі.
У нас ще є дев'ятимісячний синочок Роман. 
У мене цілком не було б можливості працювати, якби Єва не ходила у садок...

Донечці настільки добре у садку, що коли приходжу її забирати, вона нізащо не хоче йти. 

Вона біжить до мене з радісними вигуками "Тата, тата!". 
Підбігає до загородки, що відокремлює дитячу кімнату від коридору і підстрибує.
Обертається до виховательки, вказує на мене пальчиком і пояснює: "Це тата!"

Беру її на руки, цілую у щічку. Намагаюся її перевзути, одягнути шапочку і куртку. 
Вона виривається з рук і вилазить на стіл. Ліворуч столу прикріплено малюночки з днями тижня.
Вона показує пальчиком ці малюночки і співає мені пісеньку про дні тижня.

Над столом висять прямокутні клаптики паперу з зображенням цифр від одного до десяти. 
Єва навшпиньки тягнеться пальчиком до кожної цифри і називає її.

Знову намагаюся її одягнути, та вона виривається з рук і бігає по коридору.

Неможливо виманити її з садка ні обіцянкою ласощів, ні навіть мультиків. 

--- Єва, ти хочеш тут залишитися? --- питаю.

--- Так, хочу тут залишитися! --- відповідає.

--- Тоді тато йде додому сам! Па-па! --- погрожую.

--- Па-па, тато! --- прощається Єва.

Доводиться загортати її в куртку, як у рушник і силоміць виносити надвір.
Або просити допомоги однієї з виховательок, яких вона, на диво, слухається.

Після того, як почала відвідувати садочок, донька стала самостійнішою. Охоче грається з дітьми. 

Раніше ми скаржилися, що донька дуже неохоче їсть. Садок дещо покращив апетит. Вона навіть сама бере ложку й їсть.

Пригадую як ми вперше прийшли до садка на попередній огляд. 

Ми мешкаємо на лівому березі, але у найближчих до нас садках уже не було місць. 
Спеціальна організація, що допомагає з пошуком садків, порадила нам "International Rainbow" по вулиці Kerkstraat 69.

Нагуглив маршрут. Гугл порадив їхати на трамваї з лівого берега до станції Elisabeth, а далі пішки 700 метрів. 

Прийшли на зупинку. Чекаємо трамвая. Їде. Єва махає водієві рукою. Усміхнений водій помахав у відповідь і зупинив трамвай. Ми зайшли й їдемо. Непосидюча Єва, як зазвичай, усю дорогу скаче по мені та сусідніх сидіннях, махає руками і усміхається пасажирам.

Вийшли на Елізабет. У лівій руці тримаю телефон, де звіряю маршрут, на правій сидить Єва. Йдемо 700 метрів. Йдемо крізь шеренгу перукарень, пекарень та кебабів. У повітрі відчувається запах східних спецій. Наче опинилися у Єгипті...

Йдемо вздовж Wetstraat. Нас зустрічають зелені плющі, що в'ються по фасадах старовинних будинків. Згадую плющ, що в'ється по тихій й затишній вулиці Платона Майбороди у Києві, де ми з дружиною, що на той час була лише вагітна Євою, сидячи на підмурівку паркана, грілися під осінніми лагідними промінчиками.

Повертаємо ліворуч й бачимо двері будинку Kerkstraat 69. Вони схожі на двері під'їзду звичайного житлового будинку. Може я помилився? Натискаю на кнопку дзвінка. Нам відчиняє привітна темношкіра дівчина й запрошує до середини. Так це садок. 

При вході бачимо коридор та сходи, встелені червоною килимовою доріжкою. Єва у захваті! Вона завжди була небайдужа до сходів, а тут ще й червона доріжка! Вона одразу побігла вгору сходами. Біжу за Євою, а дівчина за нами, одночасно намагаючись розповісти де що знаходиться.

На вікнах кольорові вітражі. Колись дуже давно тут був якийсь заклад медичної допомоги. 

--- На другому та третьому поверхах у нас групи для наймолодших --- показує дівчина.

Єва невпинно біжить вгору й вгору. 

--- Далі не можна! --- вигукує дівчина. 

--- Так-так. --- відповідаю, хоч і дозволив Єві добратися до останньої сходинки, що веде на горище.

## Лист

Шановні впорядники території Nooddorp,
вдячні Вам за облаштування чудового дитячого майданчика!
Нашим дітям дуже подобається там гратися.

Але малюки страждають від того, що з дитячого майданчика
можна безперешкодно потрапити на футбольне поле. 
Це так наче вигін зі стадом лютих биків нічим не відгородити
від пасовища безвинних ягнят.

Футбол грають підлітки й часто не помічають малюків.
Вони щосили б'ють м'ячем й мчать за ним. 
Малюки можуть потрапити під ноги захоплених гравців.
Трапляються й випадки, коли м'яч збиває з ніг або 
влучає у голови дітям, що 
мирно граються на дитячому майданчику.
Подовжену сітку натягнуто тільки з боку воріт і м'яч потрапляє у вікна найближчих до поля будинків через коротший боковий паркан.

Через це постраждала й моя донька. Вона вивихнула руку, бо
дружина рятувала її від потрапляння під ноги ватаги захоплених футболістів.

Скажіть, будь ласка, чи можливо відгородити футбольне поле від дитячого майданчика? Це допоможе уникнути численних травм найменших відвідувачів дитячого майданчика та покращити комфорт перебування на ньому не лише малюків, але й гравців у футбол. 

З повагою,
Від імені батьків найменших дітлахів.
